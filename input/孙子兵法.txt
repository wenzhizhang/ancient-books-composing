#計篇第一【計者選將量敵度地料卒遠近險易計于廟堂也】
孫子曰兵者國之大事死生之地存亡之道不可不察也
故經之以五校之以計而索其情【謂下五事七計求彼我之情也】一曰道二曰天三曰地四曰將五曰法道者令民與上同意者也可與之死可與之生民弗詭也【謂道之以教令危者危疑也】天者陰陽寒暑時制也【順天行誅因陰陽四時之制故司馬法曰冬夏不興師所以兼愛民也】地者高下遠近險易廣狹死生也【言以九地形勢不同因時制利也論在九地篇中】將者智信仁勇嚴也【將宜五德備也】法者曲制官道主用也【部曲旛幟金鼓之制也官者百官之分也道者糧路也主者主軍費用也】凡此五者將莫不聞知之者勝不知者不勝故校之以計而索其情【同聞五者將如其變極即勝也索其情者勝負之情】曰主孰有道將孰有能【道德智能】天地孰得【天時地利】法令孰行【設而不犯犯而必誅】兵眾孰強士卒孰練賞罰孰明吾以此知勝負矣【以七事計之知勝負矣】
將聽吾計用之必勝留之將不聽吾計用之必敗去之【不能定計則退而去也】
計利以聽乃為之勢以佐其外【常法之外也】勢者因利而制權也【制由權也權因事制也】
兵者詭道也【兵無常形以詭詐為道】故能而示之不能用而示之不用近而示之遠遠而示之近利而誘之亂而取之實而備之【敵治實須備之也】強而避之【避其所長也】怒而撓之【待其衰懈也】卑而驕之佚而勞之【以利勞之】親而離之【以間離之】攻其無備出其不意【擊其懈怠出其空虛】此兵家之勝不可先傳也【傳猶泄也兵無常勢水無常形臨敵變化不可先傳也故料敵在心察機在目也】
夫未戰而廟算勝者得算多也未戰而廟算不生者得算少也多算勝少算不勝而況無算乎吾以此觀之勝負見矣【以吾道觀之矣】

#作戰篇第二【欲戰必先算其費】
孫子曰凡用兵之法馳車千駟革車千乘帶甲十萬千里饋糧則內外之費賓客之用膠漆之材車甲之奉日費千金然後十萬之師舉矣【馳車輕車也駕駟馬革車重車也言萬騎之重車駕四馬率三萬軍養二人主炊家子一人主保固守衣裝廄二人主養馬凡五人步兵十人重以大車駕牛養二人主炊家子一人主守衣裝凡三人也帶甲十萬士卒數也】其用戰也貴勝【謂購賞猶在外】久則鈍兵挫銳攻城則力屈【鈍弊也屈盡也】久暴師則國用不足夫鈍兵挫銳屈力殫貨則諸侯乘其弊而起雖有智者不能善其后矣故兵聞拙速未睹巧之久也【雖拙有以速勝未睹者言其無也】夫兵久而國利者未之有也故不盡知用兵之害者則不能盡知用兵之利也
善用兵者役不再籍糧不三載【籍猶賦也言初賦民而便取勝不復歸國發兵也始載糧后遂因食于敵還兵入國不復以糧迎之也】取用于國因糧于敵故軍食可足也【兵甲戰具取用國中糧食因敵也】
國之貧于師者遠輸遠輸則百姓貧近師者貴賣貴賣則百姓財竭【軍行已出界近師者貪財皆貴賣則百姓虛竭也】財竭則急于丘役力屈財殫中原內虛于家百姓之費十去其七【丘十六井也百姓財殫盡而兵不解則運糧盡力于原野也十去其七者所破費也】公家之費破車罷馬甲胄矢弩戟盾蔽櫓丘牛大車十去其六【丘牛謂丘邑之牛大車乃長轂車也】
故智將務食于敵食敵一鐘當吾二十鐘萁稈一石當吾二十石【六斛四斗為鐘萁豆稭也稈禾藁也石者一百二十斤也轉輸之法費二十石得一石一云萁音忌豆也七十斤為一石當吾二十言遠費也】
故殺敵者怒也【威怒以致敵】取敵之利者貨也【軍無財士不來軍無賞士不往】故車戰得車十乘已上賞其先得者而更其旌旗【以車戰能得敵車十乘已上賞賜之不言車戰得車十乘已上者賞之而言賞得者何言欲開示賞其所得車之卒也陳車之法五車為隊仆射一人十車為官卒長一人車滿十乘將吏二人因而用之故別言賜之欲使將恩下及也或曰言使自有車十乘已上與敵戰但取其有功者賞之其十乘已下雖一乘獨得余九乘皆賞之所以率進勵士也】車雜而乘之【與吾同也】卒善而養之【不獨任也】是謂勝敵而益強【益己之強】
故兵貴勝不貴久【久則不利兵猶火也不戢將自焚也】
故知兵之將民之司命國家安危之主也【將賢則國安也】

#謀攻篇第三【欲攻敵必先謀】
孫子曰凡用兵之法全國為上破國次之【興師深入長驅距其城郭絕其內外敵舉國來服為上以兵擊破敗而得之其次也】全軍為上破軍次之【司馬法曰一萬二千五百人為軍】全旅為上破旅次之【五百人為旅】全卒為上破卒次之【一旅已下至一百人也】全伍為上破伍次之【百人已下至五人】是故百戰百勝非善之善者也不戰而屈人之兵善之善者也【未戰而戰自屈勝善也未戰而敵自屈服】
故上兵伐謀【敵始有謀伐之易也】其次伐交【交，將合也】其次伐兵【兵形已成也】其下攻城【敵國已收其外糧城守攻之為下攻也】攻城之法為不得已修櫓轒辒具器械三月而後成距闉又三月而後已【修治也櫓大楯也轒輼者轒床也轒床其下四輪從中推之至城下也具備也器械者機關攻守之總名飛樓雲梯之屬距闉者踴土積高而前以附其城也】將不勝其忿而蟻附之殺士三分之一而城不拔者此攻之災也【將忿而不待攻城器而使士卒緣城而上如蟻之緣墻殺傷士卒也】故善用兵者屈人之兵而非戰也拔人之城而非攻也破人之國而非久也【毀人滅國不久露師也】必以全爭天下故兵不頓而利可全此謀攻之法也【不與敵戰而必完全得之立勝于天下不頓兵血刃也】
故用兵之法十則圍之【以十敵一則圍之是將智勇等而兵利鈍均也若主弱客強操所以倍兵圍下邳生擒呂布也】五則攻之【以五敵一則三術為正二術為奇】倍則分之【以二敵一則一術為正一術為奇】敵則能戰之【己與敵人眾等善者猶當設伏奇以勝之】少則能逃之【高壁堅壘勿與戰也】不若則能避之【引兵避之也】故小敵之堅大敵之擒也【小不能當大也】
夫將者國之輔也輔周則國必強【將周密謀不泄也】輔隙則國必弱【形見于外也】
故君之所以患于軍者三不知軍之不可以進而謂之進不知軍之不可以退而謂之退是為縻軍【縻御也】不知三軍之事而同三軍之政者則軍士惑矣不知三軍之權而同三軍之任則軍士疑矣【軍容不入國國容不入軍禮不可以治兵也】三軍既惑且疑則諸侯之難至矣【不得其人意也】是謂亂軍引勝【引奪也】
故知勝有五知可以戰與不可以戰者勝識眾寡之用者勝上下同欲者勝【君臣同欲】以虞待不虞者勝將能而君不御者勝【司馬法曰進退惟時無曰寡人也】此五者知勝之道也【此上五事也】
故曰知彼知己百戰不殆不知彼而知己一勝一負不知彼不知己每戰必殆