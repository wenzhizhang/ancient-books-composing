#計篇第一【計者選將量敵度地料卒遠近險易計于廟堂也】
孫子曰兵者國之大事死生之地存亡之道不可不察也
故經之以五校之以計而索其情【謂下五事七計求彼我之情也】一曰道二曰天三曰地四曰將五曰法道者令民與上同意者也可與之死可與之生民弗詭也【謂道之以教令危者危疑也】天者陰陽寒暑時制也【順天行誅因陰陽四時之制故司馬法曰冬夏不興師所以兼愛民也】地者高下遠近險易廣狹死生也【言以九地形勢不同因時制利也論在九地篇中】將者智信仁勇嚴也【將宜五德備也】法者曲制官道主用也【部曲旛幟金鼓之制也官者百官之分也道者糧路也主者主軍費用也】凡此五者將莫不聞知之者勝不知者不勝故校之以計而索其情【同聞五者將如其變極即勝也索其情者勝負之情】曰主孰有道【道德智能】將孰有能天地孰得【天時地利】法令孰行【設而不犯犯而必誅】兵眾孰強士卒孰練賞罰孰明吾以此知勝負矣【以七事計之知勝負矣】
將聽吾計用之必勝留之將不聽吾計用之必敗去之【不能定計則退而去也】
計利以聽乃為之勢以佐其外【常法之外也】勢者因利而制權也【制由權也權因事制也】
兵者詭道也【兵無常形以詭詐為道】故能而示之不能用而示之不用近而示之遠遠而示之近利而誘之亂而取之實而備之【敵治實須備之也】強而避之【避其所長也】怒而撓之【待其衰懈也】卑而驕之佚而勞之【以利勞之】親而離之【以間離之】攻其無備出其不意【擊其懈怠出其空虛】此兵家之勝不可先傳也【傳猶泄也兵無常勢水無常形臨敵變化不可先傳也故料敵在心察機在目也】
夫未戰而廟算勝者得算多也未戰而廟算不勝者得算少也多算勝少算不勝而況無算乎吾以此觀之勝負見矣【以吾道觀之矣】

#作戰篇第二【欲戰必先算其費務因糧于敵也】
孫子曰凡用兵之法馳車千駟革車千乘帶甲十萬【馳車輕車也駕駟馬革車重車也言萬騎之重車駕四馬率三萬軍養二人主炊家子一人主保固守衣裝廄二人主養馬凡五人步兵十人重以大車駕牛養二人主炊家子一人主守衣裝凡三人也帶甲十萬士卒數也】千里饋糧【越境千里】則內外之費賓客之用膠漆之材車甲之奉日費千金然後十萬之師舉矣【謂購賞猶在外】其用戰也貴勝久則鈍兵挫銳攻城則力屈【鈍弊也屈盡也】久暴師則國用不足夫鈍兵挫銳屈力殫貨則諸侯乘其弊而起雖有智者不能善其后矣故兵聞拙速未睹巧之久也【雖拙有以速勝未睹者言其無也】夫兵久而國利者未之有也故不盡知用兵之害者則不能盡知用兵之利也
善用兵者役不再籍糧不三載【籍猶賦也言初賦民而便取勝不復歸國發兵也始載糧后遂因食于敵還兵入國不復以糧迎之也】取用于國因糧于敵故軍食可足也【兵甲戰具取用國中糧食因敵也】
國之貧于師者遠輸遠輸則百姓貧近師者貴賣貴賣則百姓財竭【軍行已出界近師者貪財皆貴賣則百姓虛竭也】財竭則急于丘役力屈財殫中原內虛于家百姓之費十去其七【丘十六井也百姓財殫盡而兵不解則運糧盡力于原野也十去其七者所破費也】公家之費破車罷馬甲胄矢弩戟盾蔽櫓丘牛大車十去其六【丘牛謂丘邑之牛大車乃長轂車也】
故智將務食于敵食敵一鐘當吾二十鐘萁稈一石當吾二十石【六斛四斗為鐘萁豆稭也稈禾藁也石者一百二十斤也轉輸之法費二十石得一石一云萁音忌豆也七十斤為一石當吾二十言遠費也】
故殺敵者怒也【威怒以致敵】取敵之利者貨也【軍無財士不來軍無賞士不往】故車戰得車十乘已上賞其先得者【以車戰能得敵車十乘已上賞賜之不言車戰得車十乘已上者賞之而言賞得者何言欲開示賞其所得車之卒也陳車之法五車為隊仆射一人十車為官卒長一人車滿十乘將吏二人因而用之故別言賜之欲使將恩下及也或曰言使自有車十乘已上與敵戰但取其有功者賞之其十乘已下雖一乘獨得余九乘皆賞之所以率進勵士也】而更其旌旗【與吾同也】車雜而乘之【不獨任也】卒善而養之是謂勝敵而益強【益己之強】
故兵貴勝不貴久【久則不利兵猶火也不戢將自焚也】
故知兵之將民之司命國家安危之主也【將賢則國安也】

#謀攻篇第三【欲攻敵必先謀】
孫子曰凡用兵之法全國為上破國次之【興師深入長驅距其城郭絕其內外敵舉國來服為上以兵擊破敗而得之其次也】全軍為上破軍次之【司馬法曰一萬二千五百人為軍】全旅為上破旅次之【五百人為旅】全卒為上破卒次之【一旅已下至一百人也】全伍為上破伍次之【百人已下至五人】是故百戰百勝非善之善者也【未戰而戰自屈勝善也】不戰而屈人之兵善之善者也【未戰而敵自屈服】
故上兵伐謀【敵始有謀伐之易也】其次伐交【交，將合也】其次伐兵【兵形已成也】其下攻城【敵國已收其外糧城守攻之為下攻也】攻城之法為不得已修櫓轒辒具器械三月而後已成距闉又三月而後已【修治也櫓大楯也轒輼者轒床也轒床其下四輪從中推之至城下也具備也器械者機關攻守之總名飛樓雲梯之屬距闉者踴土積高而前以附其城也】將不勝其忿而蟻附之殺士三分之一而城不拔者此攻之災也【將忿而不待攻城器而使士卒緣城而上如蟻之緣墻殺傷士卒也】故善用兵者屈人之兵而非戰也拔人之城而非攻也破人之國而非久也【毀人滅國不久露師也】必以全爭天下故兵不頓而利可全此謀攻之法也【不與敵戰而必完全得之立勝于天下不頓兵血刃也】
故用兵之法十則圍之【以十敵一則圍之是將智勇等而兵利鈍均也若主弱客強操所以倍兵圍下邳生擒呂布也】五則攻之【以五敵一則三術為正二術為奇】倍則分之【以二敵一則一術為正一術為奇】敵則能戰之【己與敵人眾等善者猶當設伏奇以勝之】少則能逃之【高壁堅壘勿與戰也】不若則能避之【引兵避之也】故小敵之堅大敵之擒也【小不能當大也】
夫將者國之輔也輔周則國必強【將周密謀不泄也】輔隙則國必弱【形見于外也】
故君之所以患于軍者三不知軍之不可以進而謂之進不知軍之不可以退而謂之退是為縻軍【縻御也】不知三軍之事而同三軍之政者則軍士惑矣【軍容不入國國容不入軍禮不可以治兵也】不知三軍之權而同三軍之任則軍士疑矣【不得其人意也】三軍既惑且疑則諸侯之難至矣是謂亂軍引勝【引奪也】
故知勝有五知可以戰與不可以戰者勝識眾寡之用者勝上下同欲者勝【君臣同欲】以虞待不虞者勝將能而君不御者勝【司馬法曰進退惟時無曰寡人也】此五者知勝之道也【此上五事也】
故曰知彼知己百戰不殆不知彼而知己一勝一負不知彼不知己每戰必殆

#形篇第四【軍之形也我動彼應兩敵相察情也】
孫子曰昔之善戰者先為不可勝以待敵之可勝不可勝在己可勝在敵【自修理以待敵之虛懈也】故善戰者能為不可勝不能使敵之必可勝故曰勝可知【見成形也】而不可為【敵有備故也】不可勝者守也【藏形也】可勝者攻也【敵攻己乃可勝】守則不足攻則有余【吾所以守者力不足也所以攻者力有余也】善守者藏于九地之下善攻者動于九天之上故能自保而全勝也【因山川丘陵之固者藏于九地之下因天時之變者動于九天之上】
見勝不過眾人之所知非善之善者也【當見未萌】戰勝而天下曰善非善之善者也【爭鋒也】故舉秋毫不為多力見日月不為明目聞雷霆不為聰耳【易見聞也】古之所謂善戰者勝于易勝者也【原微易勝攻其可勝不攻其不可勝也】故善戰者之勝也無智名無勇功【敵兵形未成勝之無赫赫之功也】故其戰勝不忒不忒者其所措必勝勝已敗者也【察敵必可敗不差忒也】故善戰者立于不敗之地而不失敵之敗也是故勝兵先勝而后求戰敗兵先戰而后求勝【有謀與無慮也】善用兵者修道而保法故能為勝敗之政【善用兵者先自修治為不可勝之道保法度不失敵之敗亂也】
兵法一曰度二曰量三曰數四曰稱五曰勝【勝敗之政】地生度【因地形勢而度之】度生量量生數【知其遠近廣狹知其人數也】數生稱【稱量敵孰愈也】稱生勝【稱量之數知其勝負所在】
故勝兵若以鎰稱銖敗兵若以銖稱鎰【輕不能舉重也】
勝者之戰民也若決積水于千仞之溪者形也【八尺曰仞決水千仞其高勢疾也】

#勢篇第五【用兵任勢也】
孫子曰凡治眾如治寡分數是也【部曲為分什伍為數】斗眾如斗寡形名是也【旌旗曰形金鼓曰名】三軍之眾可使必受敵而無敗者奇正是也【先出合戰為正后出為奇】兵之所加如以碫投卵者虛實是也【以至實擊至虛】
凡戰者以正合以奇勝【正者當敵奇兵從傍擊不備也】故善出奇者無窮如天地不竭如江河終而復始日月是也死而復生四時是也聲不過五五聲之變不可勝聽也色不過五五色之變不可勝觀也味不過五五味之變不可勝嘗也【自無窮如天地已下皆以喻奇正之無窮也】戰勢不過奇正奇正之變不可勝窮也奇正相生如環之無端孰能窮之
激水之疾至于漂石者勢也鷙鳥之疾至于毀折者節也【發起擊敵】是故善戰者其勢險【險猶疾也】其節短【短近也】勢如彍弩節如發機【在度不遠發則中也】
紛紛紜紜斗亂而不可亂也渾渾沌沌形圓而不可敗也【旌旗亂也示敵若亂以金鼓齊之卒騎轉而形圓者出入有道齊整也】
亂生于治怯生于勇弱生于強【皆毀形匿情也】治亂數也【以部曲分名數為之故不亂也】勇怯勢也強弱形也【形勢所宜】
故善動敵者形之敵必從之【見羸形也】予之敵必取之【以利誘敵敵遠離其壘而以便勢擊其空虛孤特也】以利動之以卒待之【以利動敵也】
故善戰者求之于勢不責于人故能擇人而任勢【求之于勢者專任權也不責于人者權變明也】任勢者其戰人也如轉木石木石之性安則靜危則動方則止圓則行【任自然勢也】故善戰人之勢如轉圓石于千仞之山者勢也

#虛實篇第六【能虛實彼己也】
孫子曰凡先處戰地而待敵者佚【力有余也】後處戰地而趨戰者勞故善戰者致人而不致于人
能使敵自至者利之也【誘之以利也】能使敵不得至者害之也【出其所必趨攻其所必救】故敵佚能勞之【以事煩之】飽能饑之【絕糧道以饑之】安能動之【攻其所必愛出其所必趨則使敵不得不相救也】
出其所不趨趨其所不意【使敵不得想往而救之也】行千里而不勞者行于無人之地也【出空擊虛避其所守擊其不意】攻而必取者攻其所不守也守而必固者守其所不攻也
故善攻者敵不知其所守善守者敵不知其所攻【情不泄也】
微乎微乎至于無形神乎神乎至于無聲幫能為敵之司命
進而不可御者沖其虛也退而不可追者速而不可及也【卒往進攻其虛懈退又疾也】故我欲戰敵雖高壘深溝不得不與我戰者攻其所必救也【絕其糧道守其歸路攻其君主也】我不欲戰雖畫地而守之【軍不欲煩也】敵不得與我戰者乖其所之也【乖戾也戾其道示以利害使敵疑也】
故形人而我無形則我專而敵分我專為一敵分為十是以十攻其一也則我眾而敵寡能以眾擊寡者則吾之所與戰者約矣吾所與戰之地不可知不可知則敵所備者多敵所備者多則吾所與戰者寡矣【形藏敵疑則分離其眾備我也言少而易擊也言少而易擊也】
故備前則後寡備後則前寡備左則右寡備右則左寡無所不備則無所不寡寡者備人者也眾者使人備己者也【上所謂形藏敵疑則分離其眾以備我也】
故知戰之地知戰之日則可千里而會戰【以度量知空虛會戰之日】不知戰之地不知戰之日則左不能救右右不能救左前不能救後後不能救前而況遠者數十里近者數里乎
以吾度之越人之兵雖多亦奚益于勝敗哉【越人相聚紛然無知也或曰吳越仇國也】
故曰勝可為也敵雖眾可使無斗
故策之而知得失之計作之而知動靜之理形之而知死生之地角之而知有余不足之處【角量也】
故形兵之極至于無形無形則深間不能窺智者不能謀
因形而錯勝于眾眾不能知【因敵形而立勝】人皆知我所以勝之形而莫知吾所以制勝之形【不以一形之勝萬形或曰不備知也制勝者人皆知吾所以勝莫知吾因形制勝也】故其戰勝不復而應形于無窮【不重複動而應之也】
夫兵形像水水之形避高而趨下兵之形避實而擊虛水因地而制流兵因敵而制勝故兵無常勢水無常形能因敵變化而取勝者謂之神【勢盛必衰形露必敗故能因敵變化取勝若神】
故五行無常勝四時無常位日有短長月有死生【兵無常勢盈縮隨敵】

#軍爭篇第七【兩軍爭勝】
孫子曰凡用兵之法將受命于君合軍聚眾【聚國人結行伍選部曲起營為軍陣】交和而舍【軍門為和門左右門為旗門以車為營曰轅門以人為營曰人門兩軍相對為交和】莫難于軍爭【從始受命至于交和軍爭難也】軍爭之難者以迂為直以患為利【示以遠速其道理先敵至也】故迂其途而誘之以利後人發先人至此知迂直之計者也【迂其途者示之遠也后人發先人至者明于度數先知遠近之計也】
故軍爭為利軍爭為危【善者則以利不善者則以危】舉軍而爭利則不及【遲不及也】委軍而爭利則輜重捐【置輜重則恐捐棄也】是故卷甲而趨日夜不處【不得休息罷也】倍道兼行百里而爭利則擒三將軍勁者先疲者后其法十一而至【百里而爭利非也三將軍皆以為擒】五十里而爭利則蹶上將軍其法半至【蹶猶挫也】三十里而爭利則三分之二至【道近至者多故無死敗也】是故軍無輜重則亡無糧食則亡無委積則亡【無此三者亡之道也】
故不知諸侯之謀者不能豫交【不知敵情謀者不能結交也】不知山林險阻沮澤之形者不能行軍【高而崇者為山眾樹所聚者為林坑塹者為險一高一下者為阻水草漸洳者為沮眾水所歸而不流者為澤不先知軍之所據及山川之形者則不能行師也】不用鄉導者不能得地利
故兵以詐立以利動以分合為變者也【兵一分一合以敵為變也】
故其疾如風【擊空虛也】其徐如林【不見利也】侵掠如火【疾也】不動如山【守也】難知如陰動如雷震
掠鄉分眾【因敵而制勝也】廓地分利【分敵利也】懸權而動【量敵而動也】
先知迂直之計者勝此軍爭之法也
軍政曰言不相聞故為金鼓視不相見故為旌旗夫金鼓旌旗者所以一人之耳目也人既專一則勇者不得獨進怯者不得獨退此用眾之法也故夜戰多火鼓晝戰多旌旗所以變人之耳目也
三軍可奪氣【左氏言一鼓作氣再而衰三而竭】將軍可奪心是故朝氣銳晝氣惰暮氣歸故善用兵者避其銳氣擊其惰歸此治氣者也以治待亂以靜待嘩此治心者也以近待遠以佚待勞以飽待饑此治力者也無邀正正之旗勿擊堂堂之陣此治變者也【正正齊也堂堂大也】
故用兵之法高陵勿向背丘勿逆佯北勿從銳卒勿攻餌兵勿食歸師勿遏圍師遺闕【司馬法曰圍其三面闕其一面所以示生路也】窮寇勿迫此用兵之法也

#九變篇第八【變其正得其所用九也】
孫子曰凡用兵之法將受命于君合軍聚眾圮地無舍【無所依也水毀曰圮】衢地交合【結諸侯也】絕地無留【無久止也】圍地則謀【發奇謀也】死地則戰【殊死戰也】
涂有所不由【隘難之地所不當從不得已從之故為變】軍有所不擊【軍雖可擊以地險難久留之失前利若得之則利薄困窮之兵必死戰也】城有所不攻【城小而固糧饒不可攻也操所以置華費而深入徐州得十四縣也】地有所不爭【小利之地方爭得而失之則不爭也】君命有所不受【茍便于事不拘于君命也】
故將通于九變之利者知用兵矣將不通于九變之利者雖知地形不能得地之利矣治兵不知九變之術雖知五利不能得人之用矣【謂下五事也九變一云五變】
是故智者之慮必雜于利害【在利思害在害思利當難行權也】雜于利而務可信也【計敵不能依五地為我害所務可信也】雜于害而患可解也【既參于利則亦計于害雖有患可解也】
是故屈諸侯者以害【害其所惡也】役諸侯者以業【業事也使其煩勞若彼入我出，彼出我入也】趨諸侯者以利【令自來也】
故用兵之法無恃其不來恃吾有以待也無恃其不攻恃吾有所不可攻也【安不忘危常設備也】
故將有五危必死可殺也【勇而無慮必欲死斗不可曲撓可以奇伏中之】必生可虜也【見利畏怯不進也】忿速可侮也【疾急之人可忿怒侮而致之也】廉潔可辱也【廉潔之人可污辱致之也】愛民可煩也【出其所必趨愛民者則必倍道兼行以救之救之則煩勞也】凡此五者將之過也用兵之災也覆軍殺將必以五危不可不察也

#行軍篇第九【擇便利而行也】
孫子曰凡處軍相敵絕山依谷【近水草利便也】視生處高【生者陽也】戰隆無登【無迎高也】此處山之軍也絕水必遠水客絕水而來勿迎之于水內令半濟而擊之利【引敵使渡】欲戰者無附于水而迎客【附近也】視生處高【水上亦當處其高也前向水後當依高而處之】無迎水流【恐溉我也】此處水上之軍也絕斥澤惟亟去無留若交軍于斥澤之中【不得已與敵會于斥澤中】必依水草而背眾樹此處斥澤之軍也平陸處易【車騎之利也】而右背高【戰便也】前死後生此處平陸之軍也凡此四軍之利黃帝之所以勝四帝也【黃帝始立四方諸侯無不稱帝以此四地勝之也】
凡軍好高而惡下貴陽而賤陰養生而處實軍無百疾是謂必勝丘陵堤防必處其陽而右背之此兵之利地之助也【恃滿實也養生向水草可放牧養畜乘實猶高也】
上雨水沫至欲涉者待其定也【恐半涉而水遽漲也】
凡地有絕澗天井天牢天羅天陷天隙【山深水大者為絕澗四方高中央下為天井深山所過若蒙籠者為天牢可以羅絕人者為天羅地形陷者為天陷山澗道迫狹地形深數尺長數丈者為天隙】必亟去之勿近也吾遠之敵近之吾迎之敵背之【用兵常遠六害今敵近背之則我利敵兇】
軍行有險阻潢井葭葦山林蘙薈者必謹復索之此伏奸之所處也【險者一高一下之地阻者多水也潢者池也井者下也葭葦者眾草所聚山林者眾木所居也蘙薈者可屏蔽之處也此以上論地形也以下相敵情也】
敵近而靜者恃其險也遠而挑戰者欲人之進也其所居易者利也【所居利也】
眾樹動者來也【斬伐樹木除道進來故動】眾草多障者疑也【結草為障欲使我疑也】鳥起者伏也【鳥起其上下有伏兵】獸駭者覆也【敵廣陣張翼來覆我也】塵高而銳者車來也卑而廣者徒來也散而條達者樵采也少而往來者營軍也
辭卑而益備者進也【其使來卑辭使間視之敵人增備也】辭強而進驅者退也輕車先出居其側者陳也無約而請和者謀也【詭詐也】奔走而陳兵者期也【陳兵欲戰也】半進半退者誘也
杖而立者饑也汲而先飲者渴也見利而不進者勞也【士卒之疲勞也】鳥集者虛也夜呼者恐也【軍士夜呼將不勇也】軍擾者將不重也旌旗動者亂也吏怒者倦也粟馬肉食軍無懸缻不返其舍者窮寇也諄諄翕翕徐與人言者失眾也【諄諄語貌翕翕失志貌】數賞者窘也數罰者困也先暴而后畏其眾者不精之至也【先輕敵后聞其眾則心惡之也】來委謝者欲休息也兵怒而相迎久而不合又不相去必謹察之【備奇伏也】
兵非貴益多也惟無武進足以並力料敵取人而已夫惟無慮而易敵者必擒于人
卒未親附而罰之則不服不服則難用也卒已親附而罰不行則不可用也【恩信已洽若無刑罰則驕惰難用也】故令之以文齊之以武是謂必取【文仁也武法也】令素行以教其民則民服令不素行以教其民則民不服令素行者與眾相得也

#地形篇第十【欲戰審地形以立勝也】
孫子曰地形有通者有掛者有支者有隘者有險者有遠者我可以往彼可以來曰通通形者先居高陽利糧道以戰則利可以往難以返曰掛掛形者敵無備出而勝之敵若有備出而不勝難以返不利我出而不利彼出而不利曰支支形者敵雖利我我無出也【寧致人無致于人】引而去之令敵半出而擊之利隘形者我先居之必盈之以待敵若敵先居之盈而勿從不盈而從之【隘形者兩山間通谷也敵勢不得撓我也我先居之必前齊隘口陳而守之以出奇也敵若先居此地齊口陳勿從也即半隘陳者從之而與敵共此利也】險形者我先居之必居高陽以待敵若敵先居之引而去之勿從也【地形險隘尤不可致于人】遠形者勢均難以挑戰【挑戰者延敵也】戰而不利凡此六者地之道也將之至任不可不察也
故兵有走者有馳者有陷者有崩者有亂者有北者凡此六者非天之災將之過也【不料力】夫勢均以一擊十曰走卒強吏弱曰馳【吏不能統故馳壞】吏強卒弱曰陷【吏強欲進卒弱輒陷敗也】大吏怒而不服遇敵懟而自戰將不知其能曰崩【大吏小將也大將怒之而不猒服忿而赴敵不量輕重則必崩壞】將弱不嚴教道不明吏卒無常陳兵縱橫曰亂【為將若此亂之道也】將不能料敵以少合眾以弱擊強兵無選鋒曰北【其勢若此必走之兵也】凡此六者敗之道也將之至任不可不察也
夫地形者兵之助也料敵制勝計險厄遠近上將之道也知此而用戰者必勝不知此而用戰者必敗
故戰道必勝主曰無戰必戰可也戰道不勝主曰必戰無戰可也故進不求名退不避罪唯人是保而利合于主國之寶也
視卒如嬰兒故可與之赴深溪視卒如愛子故可與之俱死厚而不能使愛而不能令亂而不能治譬若驕子不可用也【恩不可專用罰不可獨任若驕子之喜怒對目還害而不可用也】
知吾卒之可以擊而不知敵之不可擊勝之半也知敵之可擊而不知吾卒之不可以擊勝之半也知敵之可擊知吾卒之可以擊而不知地形之不可以戰勝之半也【勝之半者未可知也】故知兵者動而不迷舉而不窮故曰知彼知己勝乃不殆知天知地勝乃可全

#九地篇第十一【欲戰之地有九】
孫子曰用兵之法有散地有輕地有爭地有交地有衢地有重地有圮地有圍地有死地【此九地之名也】諸侯自戰其地為散地入人之地不深者為輕地【士卒皆輕返也】我得則利彼得亦利者為爭地【可以少勝眾弱擊強】我可以往彼可以來者為交地【道正相交錯也】諸侯之地三屬【我與敵相當而旁有他國也】先至而得天下之眾者為衢地【先至得其國助也】入人之地深北城邑多者為重地【難返之地】山林險阻沮澤凡難行之道者為圮地【少固也】所由入者隘所從歸者迂彼寡可以擊吾之眾者為圍地疾戰則存不疾戰則亡者為死地【前有高山后有大水進則不得退則有礙】是故散地則無戰輕地則無止爭地則無攻【不當攻當先至為利也】交地則無絕【相及屬也】衢地則合交【結諸侯也】重地則掠【畜積糧食也】圮地則行【無稽留也】圍地則謀【發奇謀也】死地則戰【殊死戰也】
所謂古之善用兵者能使敵人前后不相及眾寡不相恃貴賤不相救上下不相收卒離而不集兵合而不齊合于利而動不合于利而止【暴之使離亂之使不齊動兵而戰】敢問敵眾整而將來待之若何【或問也】曰先奪其所愛則聽矣【奪其所恃之利若先據利地則我所欲必得也】
兵之情主速乘人之不及由不虞之道攻其所不戒也【孫子應難以覆陳兵情也】
凡為客之道深入則專主人不克掠于饒野三軍足食謹養而勿勞并氣積力運兵計謀為不可測【養士并氣運兵為不可測度之計】投之無所往死且不北死焉不得【士死安不得也】士人盡力【在難地心并也】兵士甚陷則不懼無所往則固深入則拘【拘縛也】不得已則斗【人窮則死戰也】是故其兵不修而戒不求而得不約而親不令而信【不求索其意自得力也】禁祥去疑至死無所之【禁妖祥之言去疑惑之計】吾士無余財非惡貨也無余命非惡壽也【比燒焚財物非惡貨之多也棄財致死者不得已也】令發之日士卒坐者涕沾襟臥者涕交頤【皆持必死之計】投之無所往者諸劌之勇也
故善用兵者譬如率然率然者常山之蛇也擊其首則尾至擊其尾則首至擊其中則首尾俱至敢問兵可使如率然乎曰可夫吳人與越人相惡也當其同舟而濟遇風其相救也如左右手是故方馬埋輪未足恃也【方縛馬也埋輪示不動也此言專難不如取巧故曰雖縛馬埋輪不足恃也】齊勇若一政之道也剛柔皆得地之理也【強弱一勢也】故善用兵者攜手若使一人不得已也【齊一貌也】
將軍之事靜以幽正以治【謂清靜幽深平正】能愚士卒之耳目使之無知【愚誤也民可與樂成不可與慮始】易其事革其謀使人無識易其居迂其途使人不得慮帥與之期如登高而去其梯帥與之深入諸侯之地而發其機焚舟破釜若驅群羊驅而往驅而來莫知所之【一其心也】聚三軍之眾投之于險此謂將軍之事也【險難也】九地之變屈伸之利人情之理不可不察【人情見利而進見害而退】
凡為客之道深則專淺則散去國越境而師者絕地也四達者衢地也入深者重地也入淺者輕地也背固前隘者圍地也無所往者死地也
是故散地吾將一其志輕地吾將使之屬【使相及屬】爭地吾將趨其後【利地在前當速進其後也】交地吾將謹其守衢地事故將固其結重地吾將繼其食【掠彼也】圮地吾將進其涂【疾過去也】圍地吾將塞其闕【以一士心也】死地吾將示之以不活【勵志也】
故兵之情圍則御【相持御也】不得已則斗【勢有不得已也】過則從【陷之甚過則從計也】
是故不知諸侯之謀者不能預交不知山林險阻沮澤之形者不能行軍不用鄉導者不能得地利【上已陳此三事而復云者力惡不能用兵故復言之】四五者不知一非霸王之兵也【謂九地之利害或曰上四五事也】夫霸王之兵伐大國則其眾不得聚威加于敵則其交不得合是故不爭天下之交不養天下之權信己之私威加于敵故其城可拔其國可隳【霸者不結成天下諸侯之權也絕天下之交奪天下之權故己威得伸而自私】施無法之賞懸無政之令犯三軍之眾若使一人【犯用也言明賞罰雖用眾若使一人也】犯之以事勿告以言犯之以利勿千以害【勿使知害】
投之亡地然後存陷之死地然後生【必殊死戰在亡地無敗者孫臏曰兵恐不投之死地也】夫眾陷于害然後能為勝敗
故為兵之事在于順詳敵之意【佯愚也或曰彼欲進設伏而退欲去開而擊之】并敵一向千里殺將【并兵向敵雖千里能擒其將也】此謂巧能成事者也【是成事巧者也一作是謂巧攻成事】
是故政舉之日夷關折符無通其使【謀定則閉關以絕其符信勿通其使】厲于廊廟之上以誅其事【誅治也】敵人開闔必亟入之【敵有間隙當急入之也】先其所愛【據利便也】微與之期【后人發先人至】踐墨隨敵以決戰事【行踐規矩無常也】是故始如處女敵人開戶后如脫兔敵不及拒【處女示弱脫兔往疾也】

#火攻篇第十二【以火攻人當擇時日也】
孫子曰凡火攻有五一曰火人二曰火積三曰火輜四曰火庫五曰火隊行火必有因煙火必素具【煙火燒具也】發火有時起火有日時者天之燥也【燥者旱也】日者月在箕翼軫也凡此四宿者風起之日也
凡火攻必因五火之變而應之火發于內則早應之于外【以兵應之也】火發而其兵靜者待而勿攻極其火力可從而從之不可從而止【見可而進知難而退】火可發于外無待于內以時發之火發上風無攻下風【不便也】晝風久夜風止【數當然也】凡軍必知有五火之變以數守之
故以火佐攻者明以水佐攻者強水可以絕不可以奪【火佐者取勝明也水佐者但可以絕敵道分敵軍不可以奪敵蓄積】
夫戰勝攻取而不修其功者兇命曰費留【若水之留不復還也或曰賞不以時但費留也賞善不逾日也】故曰明主慮之良將修之非利不動非得不用非危不戰【不得已而用兵】主不可以怒而興師將不可以慍而致戰合于利而動不合于利而止【不得以己之喜怒而用兵也】怒可以復喜慍可以復悅亡國不可以復存死者不可以復生故明君慎之良將警之此安國全軍之道也

#用間篇第十三【戰者必用間諜以知敵之情實也】
孫子曰凡興師十萬出征千里百姓之費公家之奉日費千金內外騷動怠于道路不得操事者七十萬家【古者八家為鄰一家從軍七家奉之言十萬之師舉不事耕稼者七十萬家】相守數年以爭一日之勝而愛爵䘵百金不知敵之情者不仁之至也非人之將也非主之佐也非勝之主也故明君賢將所以動而勝人成功出于眾者先知也先知者不可取于鬼神不可象于事【不可以禱祀而求亦不可以事類而求也】不可驗于度【不可以事數度也】必取于人知敵之情者也【因人也】
故用間有五有因間有內間有反間有死間有生間五間俱起莫知其道是謂神紀人君之寶也【同時任用五間也】因間者因其鄉人而用之內間者因其官人而用之反間者因其敵間而用之死間者為誑事于外令吾間知之而傳于敵間也生間者反報也
故三軍之事莫親于間賞莫厚于間事莫密于間非聖知不能用間非仁義不能使間非微妙不能得間之實微哉微哉無所不用間也間事未發而先聞者間與所告者皆死
凡軍之所欲擊城之所欲攻人之所欲殺必先知其守將左右謁者門者舍人之姓名令吾間必索知之
必索敵人之間來間我者因而利之導而舍之故反間可得而用也【舍居止也】因是而知之故鄉間內間可得而使也因是而知之故死間為誑事可使告敵因是而知之故生間可使如期五間之事主必知之知之必在于反間故反間不可不厚也
昔殷之興也伊摯在夏【伊摯伊尹也】周之興也呂牙在殷【呂牙太公也】故惟明君賢將能以上智為間者必成大功此兵之要三軍之所恃而動也


